Біографія
Стівен Пол Джобс народився 24 лютого 1955 року в Сан-Франциско, штат Каліфорнія в родині Абдульфатах Джандалі та Джоанн Шибл (17-річна студентка). Одразу після народження Стів був відданий на усиновлення Полом та Кларою Джобс. Клара працювала в бухгалтерській фірмі, а Пол Джобс був механіком у компанії, що виробляла лазерні установки. Коли Джобсу було п'ять, сім'я переїхала у містечко Маунтин-В'ю, розташоване у самому центрі Кремнієвої долини[15].

Одного разу 12-річний Стів зателефонував голові компанії Hewlett-Packard Вільямові Г'юлету і попросив деталі, що були необхідні йому для складання якогось приладу. Поспілкувавшись з хлопчиком, Вільям вислав йому все необхідне і запросив у свою фірму попрацювати на канікулах. Під час роботи в Hewlett-Packard Джобс познайомився зі Стівом Возняком[16].

Закінчивши середню школу 1972 року, Стівен Джобс вступив до Рід-Коледж (Reed College) в Орегоні, але вже за 6 місяців покинув навчання. Юний Джобс продовжував жити в гуртожитку в кімнатах своїх друзів, бо не мав іншого житла. Займався на курсах каліграфії, що в майбутньому назвав основою для створення красивих фірмових шрифтів Apple. Щоб якось прожити, він здавав пляшки й ходив на безкоштовні недільні обіди до кришнаїтського храму.

Разом з друзями Стівом Возняком і Джоном Дрейпером займалися збором «Blue Box»'ів — засобів для «зламування» телефонів.

У 1975 році разом із другом із Рід-Коледжу (і, пізніше, першим співробітником Apple) Даніелем Коттке у пошуках духовного просвітлення поїхав до Індії, де хотів відвідати вайшнавського гуру Німу Каролі Бабу в його ашрамі у Вріндавані. Із Індії Джобс повернувся буддистом із поголеною головою і у традиційному індійському одязі. Протягом цього часу Джобс експериментував із психоделіками, назвавши свій досвід з ЛСД «однією із двох чи трьох найважливіших речей, які він робив у своєму житті».

У 20-річному віці — 1 квітня 1976 року — разом зі Стівом Возняком заснував компанію Apple Computer, яка займалася виробництвом комп'ютерів власної конструкції. Офіційно компанія була зареєстрована на початку 1977 року. Автором більшості розробок був Возняк, тоді як Джобс виступав маркетологом. Компанія Apple була створена в гаражі, на прикладі багатьох американських комп'ютерних компаній того часу, що намагалися протистояти комп'ютерному гіганту IBM. Стів Джобс був керівником компанії та її менеджером, у той час як Возняк був конструктором першого персонального комп'ютера. Через десять років після заснування, Apple стала одним із лідерів ринку персональних комп'ютерів, оцінювалася в 2 млрд доларів США та нараховувала 4000 працівників.

Джобс став виконавчим директором Apple в 1981 році. Протягом багатьох років він не обіймав жодної керівної посади в компанії, хоча мав у своїх руках усю повноту влади. Прибуток Джобса тоді становив 486 млн доларів США. 24 січня 1984 року на щорічному зібранні акціонерів Apple емоційний Джобс представив аудиторії Macintosh, який став першим комерційно-успішним комп'ютером з графічним інтерфейсом користувача.

Але вже 1985 року Стів Джобс був звільнений з власної ж компанії за рішенням ради директорів Apple Computer. Того ж року він заснував компанію NeXT, що спеціалізувалась в сфері створення апаратного забезпечення і робочих станцій. У 1986 році взявши за основу викуплений у режисера «Зоряних війн» Джорджа Лукаса підрозділ його кіноімперії, Джобс із колегами заснував анімаційну студію Pixar. Компанія Pixar створила перший у світі комп'ютерний анімаційний фільм: Історія іграшок і на сьогодні є однією з найуспішніших анімаційних студій світу. 2006 року Джобс продав компанію студії Walt Disney, але залишився в раді директорів Pixar і одночасно став найбагатшою фізичною особою — акціонером Disney, отримавши в своє розпорядження 7 відсотків акцій студії.

1996 року Apple купила компанію NeXT, тому Стів Джобс у 1997 році повернувся до Apple. 2000 року Стів Джобс стає повноцінним виконавчим директором.

2001 року Джобс представив перший плеєр iPod. Через кілька років продаж iPod стає основним джерелом доходу компанії. Під керівництвом Джобса Apple суттєво зміцнила свої позиції на ринку персональних комп'ютерів. 2006 року компанія представила мережевий мультимедійний плеєр Apple TV, 2007 року почалися продажі мобільного телефону iPhone, 2008 року Стів продемонстрував найтонший ноутбук у світі, що має назву MacBook Air.